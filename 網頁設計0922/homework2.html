<!DOCTYPE html>
<html>

<head>
    <meta charset="utf-8">
    <meta name="author" content="lzt">
    <title>劉政廷</title>
</head>

<body>
    <h5>C111156104 劉政廷</h5>
    <h1>前赤壁賦</h1>
    <h2>蘇軾</h2>
    <h3>1082</h3>
    <hr>
    <p>壬戌之秋，七月既望，蘇子與客泛舟，遊於赤壁之下。清風徐來，水波不興，舉酒屬客，誦明月之詩，歌窈窕之章。少焉，月出於東山之上，徘徊於斗牛之間，白露橫江，水光接天；縱一葦之所如，陵萬頃之茫然。浩浩乎如憑虛御風，而不知其所止；飄飄乎如遺世獨立，羽化而登僊。</p>

    <p><mark>於是飲酒樂甚，扣舷而歌之。歌曰：「桂棹兮蘭槳，擊空眀兮泝流光。渺渺兮予懷，望美人兮天一方。」客有吹洞簫者，倚歌而和之，其聲嗚嗚然，如怨、如慕、如泣、如訴，餘音嫋嫋，不絕如縷。舞幽壑之潛蛟，泣孤舟之嫠婦。</mark></p>

    <p><strong>蘇子愀然，正襟危坐，而問客曰：「何為其然也？」</strong></p>
    
    <p>客曰：「『月眀星稀，烏鵲南飛』，此非曹孟德之詩乎？西望夏口，東望武昌，山川相繆，鬱乎蒼蒼，此非孟德之困於周郎者乎？方其破荊州，下江陵，順流而東也，舳艫千里，旌旗蔽空，釃酒臨江，橫槊賦詩，固一世之雄也，而今安在哉？況吾與子漁樵於江渚之上，侶魚蝦而友麋鹿；駕一葉之扁舟，舉匏樽以相屬。寄蜉蝣於天地，渺滄海之一粟。哀吾生之須臾，羨長江之無窮。挾飛仙以遨遊，抱眀月而長終。知不可乎驟得，託遺響於悲風。」</p>
    
    <p><i>蘇子曰：「客亦知夫水與月乎？逝者如斯，而未嘗往也；盈虛者如彼，而卒莫消長也，蓋將自其變者而觀之，則天地曾不能以一瞬；自其不變者而觀之，則物與我皆無盡也，而又何羨乎？且夫天地之閒，物各有主，苟非吾之所有，雖一毫而莫取。惟江上之清風，與山閒之眀月，耳得之而為聲，目遇之而成色，取之無禁，用之不竭，是造物者之無盡藏也，而吾與子之所共食。」</i></p>
    
    <p>客喜而笑，<sup>洗盞更酌。</sup>肴核既盡，杯盤狼籍，相與枕藉乎舟中，<sub>不知東方之既白。</sub></p>
    
    <p><pre>軾去歲作此賦，
        未嘗輕出以示人，
        見者蓋一二人而已。
    </pre></p>
    <hr>
    <p>欽之有使至求近文，遂親書以寄。多難畏事。</p>
    <br><br><br>
    <p>欽之愛我，必深藏之不出也。又有後赤壁賦，筆倦未能寫，當俟後信。軾白。</p>
    <h5>C111156104 劉政廷</h5>
</body>

</html>
